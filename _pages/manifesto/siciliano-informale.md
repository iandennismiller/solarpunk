---
layout:     page
title:      Stu Manifestu Solarpunk
permalink:  /manifesto/siciliano-informale.html
menu:       none
image:      /media/thumb-big.jpg
exderpt:    U solarpunk è un muvimentu di narrativa fantàstica, arti, moda e attivìsimu ca cerca di arrispùnniri e ncarnari a dumanna “comu fussi na sucità sustinìbbili, e comu cci arrivamu?”
---

U solarpunk è un muvimentu di narrativa fantàstica, arti, moda e attivìsimu ca cerca di arrispùnniri e ncarnari a dumanna “comu fussi na sucità sustinìbbili, e comu cci arrivamu?”

L’estètica dû solarpank junci u pràtticu cû beḍḍu, u bonu pruggittatu cû virdi e rigugghiusu, u lustrusu e culuratu cû sìmplici e sòlitu.

U solarpunk po èssiri utòpicu, simplicimenti uttimìsticu o pruccupatu pî lotti pi criari un munnu megghiu, ma mai distòpicu.

Mentri ca u nostru munnu è sempri cchiù ‘n putiri dî calamità, zoccu ni giuva su’ suluzziona, nun sulu abbirtimenti. Suluzziona pi pruspirari senza cummustìbbili fòssili, pi manijari equamenti a scarsizza riali e spàrtiri nta l’abbunnanza mmeci di suppurtari a scarsizza fausa e l’abbunnanza fausa, pi èssiri cchiù gintili ntra di nuiautri e cû chianita ca spartemu.

U solarpunk è ô stissu tempu na visiuni dû futuru, na pruvucazzioni pinzanti, na manera di campari e nu nzemi di pruposti rialìstichi pi ragghiùnciri ḍḍu futuru.

1. Semu solarpunk picchì l’uttimìsimu ni fu livatu e stamu pruvannu a ricupirallu.
2. Semu solarpunk picchì l’ùnici autri aḍḍijuti su’ a nigazzioni o a dispirazzioni.
3. Â basi, u solarpunk è na visiuni di un futuru ca ncarna u megghiu ca l’umanità po ragghiùnciri: un munnu post-scarsizza, post-girarchìa, post-capitalìsticu unni l’umanità si vidi comu parti dâ natura e l’enirgìa pulita sustituisci i cummustìbbili fòssili.
4. U «punk» nte solarpunk riguarda a ribbilliuni, a contracurtura, u post-capitalìsimu, a diculunizzazzioni e u ntusiàsimu. Àvi a chi fari cû jiri nta na dirizzioni diversa rispettu ô mainstream, ca sta jennu sempri cchiù assai nta na dirizzioni scantusa.
5. U solarpunk è tantu un muvimentu quantu è un gèniri: nun si tratta sulu di stori, ma macari di comu putemu rializzalli.
6. U solarpunk cumprenni na sfunnacata di tàttichi: nun cc’è sulu na manera giusta di fari solarpunk. Mmeci, diversi cumunità di tuttu u munnu nni adòttanu u nomu e i pinzati e custruìscinu nicchi di rivuluzzioni autusufficenti.
7. U solarpunk furnisci na pruspittiva nova e prizziusa, un paradimma e un vucabbulariu pi discrìviri un futuru pussìbbili. Mmeci di abbrazzari u retrufuturìsimu, u solarpunk talìa cumpletamenti ô futuru. No un futuru autirnativu, ma un futuru pussìbbili.
8. U nostru futurìsimu nun è nichilista comu a chiḍḍu dû cyberpunk e scanza i tinnenzi putenziarmenti quasi riazziunari dû steampunk: riguarda u ncignu, a giniratività, a nnipinnenza e a cumunità.
9. U solarpunk suttalinia a sustinibbilità ammintali e a giustizzia suciali.
10. U solarpunk àvi a chi fari câ risciduta di maneri pi rènniri a vita maravigghiusa nta stu mumentu e macari pî ginirazziona ca ni sicutarannu.
11. U nostru futuru hâ cumprènniri u riusu e a trasfurmazzioni di zoccu avemu già. Mmàggina sbarazzàrisi dî “cità ntilliggenti” a favuri dâ citatinanza ntilliggenti.
12. U solarpunk arricanusci a nfruenza stòrica ca a pulìtica e a fantascenza ànnu avutu una supra a l’autra.
13. U solarpunk arricanusci a fantascenza nun sulu comu sìmplici ntrattinimentu, ma puru comu na furma di attivìsimu.
14. U solarpunk voli cuntrastari i scinari di na terra murenti, di na diffirenza nzuvirchiàbbili ntra ricchi e pòviri e di na sucità cuntrullata di curpurazziona. No ntra cintinara di anni, ma ora.
15. U solarpunk riguarda a curtura maker dî jùvini, i suluzziona lucali, i riti enirgètichi lucali, i maneri di criari sistemi di funziunamentu autònumi. Riguarda l’amuri pû munnu.
16. A curtura solarpunk cumprenni tutti i curturi, riliggiuni, abbilità, i sessi, i gèniri e l’identità sissuali.
17. U solarpunk è l’idea di l’umanità ca ragghiunci n’evuluzzioni suciali ca abbrazza nun sulu a sìmplici tulliranza, ma na cchiù cumpleta cumpassiuni e accittazzioni.
18. L’estètica visiva dû solarpunk è raputa e ‘n evuluzzioni. Nta stu mumentu è n’ammiscata di:
    1. Era dâ navigazzioni a vela e dû mitu dâ fruntera ottucintiscu (ma cu cchiù assai bicicletti)
    2. U riusu criativu dî nfrastrutturi esistenti (ê voti post-apucalìtticu, ê voti cuntimpuraniu-streusu)
    3. Tecnuluggìa appriupiata
    4. Stili Liberty
    5. Hayao Miyazaki
    6. Nnuvazzioni ‘n stili «jugaad» dî pajisi nun-punintini
    7. Back-end high-tech cu risurtati sìmplici e puliti
19. L’ammienti custrujuti dû solarpunk su’ ispirati ê principi dû Neurbanìsimu ô dû Neupidunalìsimu e dâ sustinibbilità ammintali.
20. U solarpunk cuncipisci n’ammienti custrujutu adattatu criativamenti pi, ntra l’autri cosi, sfruttari u guadagnu sulari usannu diffirenti tecnuluggìi. L’ubbittivu è prumòviri l’autusufficenza e campari intra finaiti naturali.
21. Ntô solarpunk ni firmammu giustu ‘n tempu pi frinari a lenta distruzzioni dû nostru chianita. Ni nzignammu a usari a scenza cu saggizza, pi ammigghiurari i nostri cunnizziona comu parti dû nostru chianita. Nun semu cchiù capi supremi. Semu assistenti. Semu jardinari.
22. U solarpunk:
    1. è variu
    2. àvi spazziu pâ cuisistenza di spiritualità e scenza
    3. è beḍḍu
    4. po succèdiri. Ora

*A Cumunità Solarpunk*

*Traduttu di Salvatore Longhitano*

Quest’opera è distribuita con [Licenza Creative Commons Attribuzione – Condividi allo stesso modo 4.0 Internazionale](http://creativecommons.org/licenses/by-sa/4.0/).
